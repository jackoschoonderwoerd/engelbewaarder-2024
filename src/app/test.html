<p>
    Ik ben Jakob van Vliet: nieuws- en documentairefotograaf en (import) Amsterdammer. Als je Het Parool leest, ben je ook mijn foto’s tegengekomen bij het nieuws en in de PS-sectie van de krant.
</p>
<p>
    Amsterdam is mijn werkterrein. Je vindt me er fietsend en flitsend, onderzoekend en opmerkzaam. Of ik nu een demonstratie fotografeer of een toevallige ontmoeting op straat, ik moét scherp zijn. Nieuws moet waarheidsgetrouw zijn. Een nieuwsfotograaf doet letterlijk en figuurlijk verslag van wat die ziet. Er zijn geen tweede kansen: ensceneren en beeldmanipulatie hebben geen plaats in de beeldjournalistiek.
</p>
<p>
    Mijn kracht is mijn vooruitziende blik. Met plezier bekijk ik aandachtig het schouwspel dat zich om mij heen afspeelt. Ik aanschouw het toneel, het plot en de acteurs, en voorspel de volgende akte. In mijn linkerhand heb ik mijn flitser, terwijl hij eigenlijk mijn rechterhand is. Daarmee belicht ik dat wat ik zie en wat ik je wil laten zien.
</p>
<p>
    In deze expositie toon ik mijn zoektocht naar dat ene ogenblik, waarop de stad en haar bewoners zich aan mij blootgeven in hun puurste, rauwste en grappigste vorm. Ik leg de stad vast zoals ik haar ervaar. Als het kan met een kwinkslag, maar altijd met veel liefde.
</p>
